---
layout: post
title:  "Szöul 0. nap"
date:   2017-07-03 23:00 +0900
categories: mljeju
---

## Utazás

Néhány hetes [előkészület](https://juditacs.github.io/judit-utazik/mljeju/2017/07/03/korea-elokeszuletek.html) után június 30-án elindultam Koreába.
Szerencsére egyetlen prágai átszállással megúsztam a dolgot, ahol kicsit kevesebb, mint 3 órát kellett várnom és még egy kb. 3 eurós sör is belefért.
A Budapest-Prága vonal meglepő módon nem a világ legforgalmasabb repülőútvonala, az utasok alapján kizárólag amerikai és koreai átszállás miatt veszik igénybe, úgyhogy az első picike repülőgép után nagy kontraszt volt a Korean Air Lines Boeing 747-ese.
Az utastérben mindenféle csomagolt apróság fogadott a széken: fogkefe, takaró, párna, fejhallgató és víz (Jeju purewater).
A személyzet végtelenül kedves volt, de legjobban a stewardessek egyen [hajtűje](https://www.pinterest.se/pin/489344315731021356/) tetszett.
Persze aludni nehezen tudtam, félóránként nyakfájásra ébredtem, de talán nem is baj, mert így másnap estéig kihúztam, majd egy 10 órás alvással megúsztam a jetlaget.
Helyi idő szerint délben szállt le a gép, ami otthon hajnali 5 óra volt.

A nagyobbik szöuli reptéren az Incheonon szálltunk le, majd onnan metró vitt be a városba.
A szöuli metró gyors, tiszta és olcsó, a metróhálózat pedig nagy.
Sajnos a telefonom nem működik, nem tudok egyetlen hálózathoz se csatlakozni, pedig már mindenféle beállítást próbáltam.
A Couchsurfing hostommal így csak akkor tudtam kommunikálni, amikor valamilyen kósza wifire sikerült csatlakozni, ezekből szerencsére akad a metróállomásokon.

## Ételek

Ezután jött az eddigi kedvenc dolgom ebben az országban: az ételek.

Miután lepakoltam, vendégfogadóm elvitt egy közeli étterembe és ettem Gimbapot (koreai sushit).
Egy tekercs 4200 Wonba kerül, ami nagyjából 1000 Ft.
Levest korlátlanul csapolhatunk egy nagy bödönből, úgy mint a balatoni táborokban a menzateát.
A kimchit és a sárga retket azonnal az asztalunkra tették, ahogy leültünk.

![Ebéd]({{ site.baseurl }}/img/gimbap_etterem.jpg)

## Első benyomásom Szöulról

Utána a vendégfogadóm visszament tanulni én meg sétáltam egyet a városban.
A városban sétálva úgy éreztem mintha egy balkáni városban lennék: girbe-gurba utcák, lepukkant házak, zajló élet.
A vezetési stílus viszont nem is hasonlít a balkánihoz: sok az autó, elég jó az autópark, viszont nagyon nyugodtak, dudaszót szinte csak robogósoktól hallani.
Robogó is sok van, motorosbolt meg aztán minden sarkon.
Eleve úgy tűnt, hogy a boltok többsége motorbolt vagy mobilüzlet.
Biciklisek alig vannak, sajnos a domborzat megnehezíti a biciklis közlekedést.
Egyetlen macskát sem láttam, kutyát is csak négyet, mindegyiket motorosboltban vagy előtte.
Az egyik kutyának a gazdájával beszélgettem is, 26 éve itt élő amerikai veterán.

Rengeteg építkezés van, amiken az amerikai elmondása szerint éjszaka dolgoznak (ehhez hozzátett még némi konzervatív dumát is a szakszervezetekről és a drága és lassú amerikai munkásokról).

Az egyik építkezésekkel teli utcán egy fának az öntözéséhez különleges megoldást alkalmaznak:

![Öntöző]({{ site.baseurl }}/img/seoul_ontozo.jpg)

Elsétáltam még a Dongdaemun Design Plaza (DDP) nevű bevásárlóközponthoz/kiállítóteremhez, ami egy futurusztikus fura épület, mellett még furább szobrokkal.
Erről nem sikerült értelmes képet csinálnom, majd legközelebb fogok.

Kicsit meglepődtem mikor besétáltam egy orosz negyedbe, de úgy tűnik sok itt az orosz, a bolti eladók beszéltek oroszul (a koreaiak is).

![Orosz táblák]({{ site.baseurl }}/img/orosz_negyed.jpg)

Az első napom Szöulban remekül sikerült, kicsit őrült, de alapvetően hangulatos város.

