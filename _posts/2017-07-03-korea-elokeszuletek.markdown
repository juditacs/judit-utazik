---
layout: post
title:  "Korea - előkészületek"
date:   2017-07-03 21:10 +0900
categories: mljeju
---

Az esélytelenek nyugalmával pályáztam meg a [Machine Learning Camp Jeju 2017](https://github.com/TensorFlowKR/MLJejuCamp) nevű gépi tanulás tábort, ám valahogy mégis bekerültem, úgyhogy elkezdődött életem első tengerentúli útjának szervezése.
A tábor helyszíne az egzotikus Jeju sziget, Koreában.
Nem, nem Észak Koreában.

Néhány napi keresgélés után sikerült olyan repülőjegyet venni, amivel visszafelé el tudok pár napot tölteni Szöulban, majd egy hetet Tokióban.

## Nemzetközi jogosítvány

A sok apró-cseprő feladat közül egyedül a nemzetközi jogosítvány készíttetése ugrik ki.
Az interneten tájékozódva azt rebesgették, hogy az okmányirodákban (vagy most már kormánykapu) lehet kiváltani, de vinni kell magunkkal igazolványképet.
Szkeptikus voltam az információval kapcsolatban, ezért felhívtam őket és megnyugtattak, hogy nem kell vinni, majd miután bementem közölték, hogy mégis kellett volna igazolványkép, a túloldalon van egy fényképészet, ott csináltathatok.
Megcsináltattam a képet és naívan azt gondoltam, hogy az időutazásnak a 20. századba ezzel vége, azonban nagyon tévedtem.
A nemzetközi jogosítvány így néz ki kívülről:

![Nemzetközi jogosítvány kívülről]({{ site.baseurl }}/img/nemzetkozi_jogsi.jpg){:height="500px" }

Belül van egy kihajtható oldala, amire stift ragasztóval ragasztották be az igazolványképemet, mindezt egy méterre a webkamerától, amivel a normális igazolványokhoz készítik a képeket.
Az első, magyar oldalon szerepelnek az adataim, a többi ugyanaz más nyelveken kitöltetlenül.
A kihajtható oldallal együtt igyekeztem lefényképezni, ennyire sikerült:

![Nemzetközi jogosítvány belülről]({{ site.baseurl }}/img/nemzetkozi_jogsi2.jpg){:height="400px" }

![Nemzetközi jogosítvány belülről]({{ site.baseurl }}/img/nemzetkozi_jogsi3.jpg){:height="400px" }

Közben végeztem egy közvéleménykutatást a tábor résztvevői közt és akik már láttak nemzetközi jogosítványt, rögtön felismerték, a többiek csak miután kinyitották.
Gondolom a 68-as egyezmény értelmében más országok is hasonló sajtpapírokat állítanak ki.

## Valuta

A dél-koreai Won (KRW) azon ritka valuták egyike, amik a forintnál gyengébbek, legalábbis nominálisan.
1 forint nagyjából 4.23 Wonnak felel meg.
Magyarországon a Won egy egzotikus pénznem, 40%-os réssel adják-veszik a pénzváltók, ezért inkább eurót vittem.
Koreában a bankoknál nagyon jó áron lehet dollárt és eurót is váltani.
